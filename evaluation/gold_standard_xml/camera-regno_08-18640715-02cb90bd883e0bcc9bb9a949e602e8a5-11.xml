<?xml
version="1.0" ?>
<document>
E qui mi permetto di notare che, se il Governo favorì in
queste antiche provincie l'attuazione di molte linee di ferrovie,
il maggior numero di esse è dovuto all'industria privata,
avendo esso solo fatta costrurre quella da Genova a
Torino ed al lago Maggiore, e quella del litorale; ossia il
Governo diede impulso all'industria privata, col por mano
esso pel primo all'attuazione di ferrovie nello Stato, ed
eseguì le più importanti, è vero, ma pur anco quelle che,
per difficoltà di terreno a percorrere, la spesa riusciva sì
considerevole, da rattenere l'industria privata dall'assumerle.
La ferrovia da Torino a Savona traversa, come quella di
Genova, l'Apennino, ne traversa di più tre contrafforti, e
percorre un terreno accidentatissimo, irrigato da frequenti
fiumi a corso serpeggiante in ristrette valli, e secondo i calcoli
i più ampi, è vero, e che non credo possano essere raggiunti,
quelli degli egregi nostri ispettori ingegneri Moglino, Marsano
e Ferrari, richiede una spesa chilometrica di lire 450,000.
La ferrovia da Genova a Torino importò per ogni chilometro
la spesa di lire 661,000; quella da Alessandria ad Arona, di
lire 329,000; e per la litoranea s'addossava il Governo quella
di lire 472,800, se consideriamo i fondi pubblici coi quali
dovevansi fare i pagamenti alle società Guastalla, Breda e
Compagni, al tasso medio dell'80 nei sei anni stabiliti pella
compiuta sua costruzione.
Per queste considerazioni, la strada da Torino a Savona
trovasi nelle condizioni tecniche amministrative prossime a
quelle delle ferrovie dello Stato. Pur non si chiede al Governo
che la eseguisca esso stesso, solo domandasi la favorisca
come molte altre di minor importanza; solo si chiede
che il sussidio alle società che, ancor oggigiorno stanno trattandone
la concessione, sia ampliato da quello di 4,000,000
primitivamente concesso, sì da rendere un fatto la concessione
stessa.
La ferrovia ligure e quella in discorso sono da interessi
comuni legate nei loro primordi a stesse vicende; ambe furono
dal Governo concesse il 16 ottobre 1859 all'industria
privata; ambe le due società concessionarie fallirono all'intento
pel sommo depreziamento de' fondi nostri in quell'epoca.
Ebbene, la legge 16 ottobre 1859, concessionaria della ferrovia
dal Varo alla Parmignola, ne stabiliva il totale costo
in L. 125,000,000, ossia quello di L. 390,000 per caduno dei
320 chilometri nei quali la si svolgeva; colla legge 27 ottobre
1860, che affidava la costruzione della ferrovia ligure
alla società Guastalla, Breda ed altri, questo costo chilometrico
è aumentato fino a L. 472,800, come or ora vi dissi.
Dalla concessione Morten-Peto e Wagstaff a quella Guastalla,
Sacerdote, Breda ed altri, il Governo ammise un aumento
sul prezzo chilometrico del 21 per 0|0. La prima delle
or dette concessioni e quella Gombert e Compagni pella ferrovia
da Torino a Savona, ambe accordate nell'ottobre 1859,
hanno a soddisfare pressoché uguali impegni ed interessi
generali dello Stato; perchè non si farà per l'una quello che
già si fece per l'altra? Perchè non si estenderà lo stesso
principio alle stesse congiunture? Per la ragione forse e degli
impegni finanziari dello Stato, e per quella dello scredito nel
quale di questi giorni sono i nostri fondi?
Ma, o signori, il traforo del Moncenisio non si sospese, nè
spero si vorrà sospendere per ciò. Ora, progredendo egli
bene, soddisfacentemente, e come appunto in questa Camera
ci venne preconizzato dai benemeriti, ed a ben giusto titolo
gloriosi nostri ingegneri, inventori del metodo di lavorazione
ad aria compressa, vorremo noi vedere questa ardita e stupenda
opera compita, senza che appieno ce ne possiamo valere?
Vorremo che essa sia ultimata, e lo sarà fra sette anni
al più, prima della ferrovia di Savona, che pur richiede sei
anni per essere costrutta? Vorremo che, per un ritardo imperdonabile,
il commercio s'avviasse per altre strade, e ben
vi sapete quanto difficilmente poi le abbandoni, e che la più
estesa galleria d'Europa e del mondo intiero, eseguita dagli
Italiani, costituisse solo un monumento d'arte, non riuscisse
di grave interesse commerciale internazionale?
Se ciò non volete, signori, bisogna sussidiare di un buon
porto la grande galleria del Moncenisio; bisogna che la sussidiate
del porto che dalla minor distanza sia da essa scongiuro;
del porto che per essa provveda la Savoia, la Svizzera 
occidentale e parte della Francia orientale; del porto
che con quello di Genova probabilmente pur converrà alle
transazioni dell'Inghilterra coi suoi possedimenti nelle Indie
orientali, operato che sia il grandioso taglio dell'istmo di
Suez; del porto, in una parola, che possa fare concorrenza
con quello di Marsiglia sui suddetti mercati. Io non esito a
dirlo, questo porto debbe essere quello di Savona, giacché
da esso per Torino, Susa e Ginevra, voi percorrete chilometri
425, mentre pella via di Marsiglia ne occorrono 518, e
quindi 95 in più; in esso, congiuntamente alla massima sicurezza,
voi trovate unite le più desiderabili comodità di scarico;
e se attualmente non è molto ampio, la sua superficie
acquea essendo di soli 171,000 metri quadrati, pur con facile
lavoro, con tenue spesa ed in breve tempo si può di
moltissimo ingrandirlo, attesa la natura puramente renosa e
per grande profondità dei terreni che lo separano dal mare:
ad ogni modo la contigua ampia e sicurissima rada di Vado
supplisce vantaggiosamente e comodamente alla sua non
grande ampiezza.
Nè si può oppormi che, senza il porto di Savona, altro e
migliore e più grande assai, quello di Genova, può a tanto
soddisfare. L'uno e l'altro sono a ciò necessari al giorno
d'oggi; la ferrovia che da Genova s'avvia alla valle del Po, con
grave danno del commercio, non ne può soddisfare ai bisogni.
Tutti voi conoscete i lagni che ogni giorno s'innalzano
per le lunghe stallie delle merci, malgrado la somma attività
che tutti conosciamo regni lungh'essa.
Che sarà mai egli quando i traffichi dell'Oriente pel canale
di Suez saranno ridali al Mediterraneo? Che sarà mai quando
una ferrovia solcherà pur essa le Alpi per i centri commerciali
della Germania?
Ammettete pure che un'indispensabile terza ferrovia tra il
Mediterraneo e la valle del Po si diparta dal magnifico golfo
della Spezia, imperiosamente riclamata da quelle provincie,
dall'interesse generale, e dalla difesa dello Stato; pure il
commercio di Genova dalle or dettevi nuove grandiose sue
arterie, animato quanto mai possa uom idearsi, vi domanderà
imperiosamente ancora un'altra ferrovia che da quella
superba città si diparta e che l'Apennino e l'Alpi attraversi.
No, o signori, la ferrovia ed il porto stesso di Genova on
possono fin d'ora supplire ai bisogni del commercio.
Lo sviluppo grande ed attivissimo delle transazioni commerciali
genovesi è sorgente del movimento commerciale
del contiguo San Pier d'Arena, prima succursale o colonia, se
volete, di Genova; ma non basta, chè ai bisogni ognor crescenti
necessita una seconda succursale; e questa solo può
fornirla convenientemente il porto di Savona, e con questo, e
colla ferrovia che propugno, il commercio genovese maggiormente
si svolgerà, e riterrà nelle sue mani buona parte assai
di que' traffichi che ora gli sfuggono e passano alla rivale
Marsiglia.
Molti altri argomenti io dovrei sviluppare sulla mia tesi:
</document>