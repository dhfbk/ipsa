<?xml
version="1.0" ?>
<document>
Votazione a scrutinio segreto.
<speech speaker="http://dati.camera.it/ocd/persona.rdf/pr2291">
PRESIDENTE. L'ordine del giorno reca la votazione per la nomina di un consigliere di amministrazione della Cassa per l'ammortamento del debito pubblico interno, e la votazione dei disegni di legge rinviati nella precedente seduta allo scrutinio segreto.
Dichiaro aperta la votazione.
Le urne rimangono aperte.
Discussione del disegno di legge: Stato di previsione della spesa del Ministero degli affari esteri per l'esercizio finanziario dal 1° luglio 1930 al 30 giugno 1931 (N. 497).
</speech>
<speech speaker="http://dati.camera.it/ocd/persona.rdf/pr2291">
PRESIDENTE. L'ordine del giorno reca la discussione del seguente disegno di legge: « Stato di previsione della spesa del Ministero degli affari esteri per l'esercizio finanziario dal 10 luglio 1930 al 30 giugno 1931 ».
Prego il senatore segretario Scalori di darne lettura.
</speech>
<speech speaker="http://dati.camera.it/ocd/persona.rdf/pr4040">
SCALORI, segretario, legge lo stampato N. 497.
</speech>
<speech speaker="http://dati.camera.it/ocd/persona.rdf/pr2291">
PRESIDENTE. È aperta la discussione generale su questo disegno di legge.
Ha facoltà di parlare il senatore Valvassori-Peroni.
</speech>
<speech speaker="http://dati.camera.it/ocd/persona.rdf/pr4370">
VALVASSORI-PERONI. Onorevoli colleghi, a chi esamini oggi, con occhio sereno, la situazione internazionale, appaiono subito queste due caratteristiche: una grande complessità di problemi ed una preoccupante instabilità. Troppi elementi incerti e trappe forze complesse giocano oggi nei rapporti internazionali, perchè riesca facile di ritrovarvi quelle vie sicure, che possano guidarci verso un vero e proprio equilibrio. L'equilibrio si poteva agevolmente ottenere allora quando la situazione permetteva di valutare esattamente ogni singola parte; quando i giudizi tradizionali della diplomazia corrispondevano ad una realtà accertata ed accertabile; ma oggi le cose sono radicalmente mutate, sia perchè non tutti i Paesi hanno ripresa pienamente la loro efficienza politica, sia perchè sottili ed ambigue interpretazioni, od esagerati timori per il domani, rendono più difficili quei franchi e leali rapporti e quelle cordiali intese, sulle quali unicamente può elevarsi l'edificio della pace internazionale. D'altra parte, l'Italia sa oggi far valere, come non mai per il passato, tutto il peso della sua forza disciplinata ed organizzata, e non riconoscere questa verità significa chiudere gli occhi alla realtà del presente e trincerarsi in un passato ormai dileguato irrevocabilmente. Di tutte le giovani Nazioni, nessuna, come l'Italia, ha trovato tante resistenze; e ciò per due ordini di ragioni: sia perchè essa si è formata in un periodo di assestamento europeo delicato, turbando le antiche posizioni di alcune delle grandi potenze conservatrici; sia perchè la sua eterna giovinezza, la sua forza demografica, la sua capacità di lavoro e, diciamolo pure, la sua giusta e naturale ambizione di inspirarsi agli antichi e gloriosi ricordi, danno all'Italia, tra le Nazioni risorte, un posto particolare.
Per troppi lustri le grandi Potenze ci avevano considerato come un astro di assai minore importanza nella costellazione europea; ma mentre esse andavano accaparrandosi ed occupando nuove terre e nuovi mercati, l'Italia si era chiusa in sè stessa; donde delusioni che nemmeno la guerra vittoriosa aveva potuto dissipare, ed i gravissimi disordini scatenatisi nel Paese avevano reso l'Italia quasi estranea alla vittoria stessa. Ed è in siffatte condizioni che nell'ottobre del 1922 l'onorevole Mussolini prese le redini del potere. Restaurare la dignità del Paese; stabilire su fondamenti di eguaglianza la nostra partecipazione all'Intesa; rimediare a numerose lacune; guidare l'attività nostra verso una politica austera, questa fu la fatica a cui si accinse il Capo del Governo in mezzo a gelosie e diffidenze internazionali.
Se l'azione politica dell'Italia nei Balcani segna oggi un progresso costante, ciò è dovuto al sentimento, diffuso e radicato nelle Nazioni del vicino Oriente, che l'Italia, sopra un terreno di eguaglianza perfetta e di libertà assoluta per tutti i popoli, vi vuol essere elemento di feconda collaborazione e di armonia internazionale; anzi tale condizione di cose, che assicura i naturali piani dei rapporti fra Stato e Stato, costituisce una delle maggiori caratteristiche dell'attuale politica estera del Regime e l'Italia appare così ancora una volta il contrario di come vorrebbero dipingerla altri, troppo interessati a combatterla od
</speech>
</document>