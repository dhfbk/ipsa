<?xml
version="1.0" ?>
<document>
battere il malessere che serpeggia più o meno latente
tra le masse.
Quando gli operai italiani abbiano assicurato
quel lavoro che frutti un modico sostentamento
non vi sarà bisogno di leggi di previdenza, nè di
repressioni, e neppure i cosidetti tribuni troveranno
campo per attecchire. Quindi la difesa del
lavoro nazionale, che io ho trattata, soltanto per
ciò che si attiene all'amministrazione della marineria
(non volendo escire dalla discussione del bilancio)
deve interessare, come dissero opportunamente
gli onorevoli Boselli e Sanguinetti, il
ministro della guerra e quello dei lavori pubblici,
ma sopratutto aggiungo, deve richiamare l'attenzione
del ministro dell'interno, poiché prudenza di
Governo vorrebbe che finalmente si facesse sosta
sopra una strada percorsa con imperdonabile leggerezza.
Non basta nominare Commissioni d'inchiesta
per visitare i nostri stabilimenti siderurgici; bisogna
avere l'energia, il coraggio di iniziare l'era
nuova del nostro risorgimento industriale. E tanto
patriottica, è tanto promettitrice di risultati fecondi
questa iniziativa, che il Ministero non deve
asciarsi sfuggire la gloria di farsene campione.
Dopo le lotte sanguinose per la redenzione della
patria, la gloria migliore, io credo, è la conquista
della nostra indipendenza economica, che un
giusto e santo orgoglio deve animare il Governo
a conseguire.
E perciò io conchiudo dicendo: non protesto
per i fatti compiuti, poiché sarebbe inutile, esorto
il Governo ad adottare un indirizzo migliore.
Non raccolgo voci vaghe o insinuazioni, ma mi
attengo all'eloquenza dei fatti; non voglio fare
recriminazioni inutili sul passato, ma desidero assicurazioni
feconde per l'avvenire. (Benissimo!)
<speech speaker="http://dati.camera.it/ocd/persona.rdf/pr2468">
Presidente. Dopo l'onorevole Maffi è inscritto
nella discussione generale l'onorevole Nervo.
Gli domando se intenda di parlare su questo
stesso argomento.</speech>
<speech speaker="http://dati.camera.it/ocd/persona.rdf/pr3336">Nervo. Sì.</speech>
<speech speaker="http://dati.camera.it/ocd/persona.rdf/pr2468">
Presidente. Ha facoltà di parlare.</speech>
<speech speaker="http://dati.camera.it/ocd/persona.rdf/pr3336">
Nervo. Sarò brevissimo, onorevoli colleghi,
perchè i lunghi discorsi e le dotte osservazioni
che avete udito dagli onorevoli oratori che mi
hanno preceduto, mi dispensano dall'entrare nelle
estese considerazioni che sono state svolte dagli
onorevoli Boselli, Sanguinetti e Maffi; i quali
dimostrarono la necessità per il Governo e per il
Parlamento di dare maggiore importanza e maggiore
svolgimento alla produzione nazionale.
L'onorevole Boselli diceva con molto senno
l'altro ieri che è necessario che nel nostro paese
si stabilisca un programma permanente di Governo
a questo riguardo, cioè a dire si determini un
indirizzo economico e sociale, per mezzo del
quale l'Italia possa svolgere le sue forze produttive
e diventare ricca ed anche potente.
Io credo che su questo argomento siamo tutti
quanti d'accordo e che non sia il caso soffermarcisi
maggiormente.
Mi limiterò quindi a rammentare alla Camera,
come purtroppo le odierne condizioni economiche
del nostro paese sono talmente inferiori rispetto a
quelle d'altre nazioni, colle quali abbiamo continui
scambi e rapporti economici, da metterci in un
grado deplorevole di inferiorità. Questa inferiorità
economica, o signori, ci impedisce di far sentire la
nostra voce, quando si agitano questioni vitali per
noi nello scacchiere politico d'Europa, come ad
esempio, quelle del Mediterraneo nelle quali non
si tien conto dei legittimi interessi dell'Italia.
Le cifre vi hanno ormai provato come noi
siamo in larga misura tributari all'estero per produzioni
che si potrebbero ottenere in paese, cogli
elementi del nostro clima, del suolo e della intelligenza
del popolo italiano. Per citare una cifra
complessiva, io vi dirò che noi, sopra 1350 milioni,
importiamo, per 700 milioni di prodotti manufatti
che potremmo avere da per noi, senza dipendere
dall'industria estera.
Ebbene, signori, pensate a quale considerevole
movimento di capitali, a quanti salari, a quante
transazioni darebbe luogo la produzione anche di
una sola metà di tutti questi oggetti! E perchè
non si debbono fabbricare in Italia? Lo hanno
detto i precedenti oratori: perchè la nostra legislazione
fiscale è di continuo ostacolo allo svolgersi
delle forze produttive del paese.
Io quindi, non mi soffermo a dimostrare ciò che
credo già nella persuasione di tutti, e degli onorevoli
ministri e degli onorevoli colleghi; ma mi
permetterò di soffermarmi soltanto alcuni minuti
sopra il modo più conveniente di soddisfare alle
esigenze di queste nostre condizioni economiche e
finanziarie.
Ora, è intorno a questo modo che io dissento un
poco dell'egregio Boselli. L'onorevole Boselli, nel
suo splendido discorso, col quale ha passato in
rassegna tutti i fatti che potevano venire in
appoggio della tesi a favore dell'industria nazionale,
ha espresso l'opinione che non si possa che
con articoli di legge raggiungere lo scopo che tutti
noi abbiamo di mira. Ebbene, onorevoli colleghi,
mi permettano di dire che, mentre io ho ammirato
la sua profonda dottrina, i suoi concetti così emi</speech>
</document>