Io ritengo che si debba resistere ad ogni tentativo di aumentare tale competenza, se non si vuole aggravare il problema del personale di Pretura, rendendone più difficile il già complesso lavoro ed appesantire la situazione degli avvocati e procuratori dei grandi centri.
La stessa prudenza con la quale nel 1922 si portò da 1,500 a 5,000 lire tale competenza, consiglia oggi cautela. I motivi principali di tale elevazione furono allora la eccessiva svalutazione della moneta e l'abolizione di alcuni tribunali; ma, mentre questi si vanno in parte ricostituendo, non è detto che la moneta sia maggiormente svalutata del dopo guerra. I recenti allineamenti della lira non hanno distrutto l'efficacia della rivalutazione operata dal Regime alcuni anni or sono ed è da tenere presente che, appunto nella speranza di una rivalutazione, tanto nel 1922, quanto nei progetti del '19 e del '20, so propose di elevare soltanto a lire 3,000 la competenza del Pretore. Della riforma poi si stentiva così poco bisogno che essa fu congegnata in modo da consentire alle parti di adire i Tribunali anche per quelle cause che rientravano nella aumentata competenza del Pretore. Nè è da prescindersi dalla preoccupazione che desta il fatto non infrequente di Preture rette da uditori giudiziari i quali, se anche addestrati in quei corsi di perfezionamento che sotto il Guardasigilli Grandi hanno avuto un più vivace impulso, hanno tuttavia soltanto pochi mesi di tirocinio.
Io mi auguro perciò che una parola del Guardasigilli la quale ci dichiari che, almeno per il momento, non è nelle sue intenzioni di aumentare tale competenza, venga, o in questo o nell'altro ramo del Parlamento, a tranquillizzarci completamente su tale punto.
BACCI. Perchè a tranquillizzarci se tutti non siamo dello stesso avviso?
FANI. A tranquillizzare quanti la pensano come me e sono i più.
Camerati, Vittorio Scialoja, nella tornata del 23 marzo 1913 al Senato, esclamava: « Io credo che quando i nostri posteri fra mille anni leggeranno il codice di procedura italiano e penseranno che una Nazione civile ha potuto usare un siffatto strumento nei propri giudizi, resteranno molto meravigliati per la nostra insufficienza legislativa ». E la constatazione doveva essere tanto più amara quando si pensi quale insigne romanista fu quel maestro e quale profondo conoscitore delle prime forme processuali romane pienamente aderenti ai bisogni di un popolo semplice e grande.
La verità è che la riforma presupponeva una trasformazione del costume e della concezione dello Stato, che soltanto il Fascismo ha potuto operare attraverso il travaglio e la bellezza di una Rivoluzione e riconducendo nelle menti e nei cuori di tutti il concetto che Roma era stata, per forza di leggi, la sintesi del pensiero del mondo. (Approvazioni). E io sono persuaso che l'attuale riforma, a cui hanno dato fervore di studio i precedenti Guardasigilli del Regime, vagliata dalla Commissione parlamentare sotto l'alta guida di Mariano D'Amelio, affinata dal nobile intelletto di Dino Grandi, attesterà alle generazioni future che le tradizioni giuridiche di Roma, vivificate dal genio di un grande Capo, possono, dopo millenni, anche nell'ordinamento della giustizia civile, diffondere nel mondo insegnamento e luce. (Vivissimi prolungati applausi).
PRESIDENTE. È inscritto a parlare il camerata De Marsico.
Ne ha facoltà.
DE MARSICO. Camerati, il bilancio di quest'anno può definirsi un bilancio della vigilia, perchè con la pubblicazione integrale, ormai prossima, dei Codici mussoliniani, la Rivoluzione avrà dato la propria tempera a tutti gl'istituti di cui consta l'organizzazione giuridica della Nazione e dell'Impero. Non tutti saranno stati preceduti da quella chiarificazione preziosa che l'esperienza può dare: taluni o talune parti di essi risentendo più di altri, come il Codice di commercio e quello della navigazione, l'influenza di situazioni mobilissime saranno fatti più per guidare la realtà che per raccoglierne i frutti. Tuttavia si spiega la improrogabilità della loro pubblicazione: fra l'altro non potrebbe più rimandarsi l'aggiornamento dei Codici secondo i principi del Regime fissati in alcuni suoi atti fondamentali come la Carta del Lavoro e in numerose leggi speciali.
Non mi soffermerò ad esaminare i criteri direttivi della riforma, oggetto di quel fervore di opere per cui il Ministero della giustizia è oggi un ardente cantiere d'idee e di leggi. Non potrebbe esser questo il còmpito nostro. Piuttosto, poichè le leggi valgono sul terreno della pratica specialmente per ciò che sanno farne gli organi designati alla loro applicazione, mi sembra non privo di interesse volgere uno sguardo alle condizioni attuali di quella organizazione giudiziaria la cui riforma può sembrare un atto accessorio della riforma dei codici, mentre sarà proprio essa a garantire la proficuità ed il successo dell'aspetto legislativo della Rivoluzione.
