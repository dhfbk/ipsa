GIOVANNINI, Ministro senza portafoglio. Sono d'accordo con quanto ha detto l'onorevole Relatore, e faccio osservare all'onorevole Di Vittorio che non solo fu respinto il progetto della Commissione mista, ma io dichiarai anche, nel mio discorso alla Camera, che non si poteva accettare neppure il secondo progetto dell'onorevole Di Vittorio, che pure diminuiva l'onere finanziario del primo progetto. Quindi, il Governo ha già fatto una dichiarazione al riguardo e la Camera, votando l'ordine del giorno Sullo, ha dimostrato di condividere il nostro pensiero.
PRESIDENTE. Onorevole Di Vittorio, io non so se valga il suo ragionamento a togliere forza a tutte queste argomentazioni di preclusione; ma io le dico in verità che, guardando alla sostanza più che alla forma, la preclusione mi pare esista nel fatto.
DI VITTORIO, Relatore di minoranza. Mi rimetto al suo giudizio.
PRESIDENTE. Passiamo, pertanto, all'esame degli articoli.
Onorevole Ministro, ella accetta che la discussione avvenga sul testo della Commissione?
GIOVANNINI, Ministro senza portafoglio. Accetto.
CARONITI. Chiedo di parlare.
PRESIDENTE. Ne ha facoltà.
CARONITI Riterrei che l'articolo aggiuntivo da me proposto dovrebbe essere trattato prima della discussione degli altri articoli, perché modifica sostanzialmente il contenuto di essi, si tratta di una proposta, molto limitata, che potrebbe rientrare nei termini posti dell'onorevole Relatore.
PRESIDENTE. L'articolo aggiuntivo proposto dagli onorevoli Caroniti, Bontade Margherita, Bagnera, Petrucci e Cecconi è il seguente:
« Per i gradi dal I al X del personale civile e militare, dei magistrati e degli insegnanti restano soppressi gli emolumenti: caro-vita, caro-pane, presenza, indennità speciali.
« Saranno invece moltiplicati per il parametro quaranta rispetto alle basi del 1938 lo stipendio, il supplemento di servizio attivo e l'aggiunta di famiglia, quando esiste.
SULLO, Relatore per la maggioranza. Devo ricordare al signor Presidente che, quando venne votato il mio ordine del giorno, l'onorevole Caroniti si alzò e disse press'a poco questo: Poiché l'approvazione dell'ordine del giorno Sullo suonerebbe preclusione all'emendamento aggiuntivo da me presentato, io voterò contro ».
Poiché il mio ordine del giorno è stato approvato e l'onorevole Caroniti ha inteso dare alla sua dichiarazione di voto un preciso carattere di preclusione, come risulta dal resoconto stenografico, devo ricordare al signor Presidente che, per dichiarazione dello stesso onorevole Caroniti, è precluso il suo articolo aggiuntivo.
CARONITI È stata una dichiarazione dubitativa. Temevo che potesse essere interpretata in quel senso: quindi, volevo premunirmi da un voto che poteva compromettermi
SULLO, Relatore per la maggioranza. Noi consideriamo precluso l'emendamento, anche per un motivo sostanziale. L'onere sarebbe almeno di una diecina di miliardi, oltre quello previsto dal progetto ministeriale. Anche per questa ragione, vi è preclusione.
PRESIDENTE. L'onorevole Ministro Giovannini ha facoltà di esprimere il parere del Governo.
GIOVANNINI, Ministro senza portafoglio. Il Governo non può accettare l'articolo aggiuntivo proposto dall'onorevole Caroniti, non solo per le ragioni esposte dal Relatore, ma anche perché esso sconvolgerebbe tutto il sistema delle retribuzioni, in quanto importerebbe una riforma di carattere radicale degli emolumenti agli statali.
PRESIDENTE. L'onorevole Ministro Giovannini fa presente che l'emendamento proposto non è pertinente alla natura del provvedimento in discussione, perché si estende ad una riforma vera e propria dei servizi.
Col suo articolo aggiuntivo ella, onorevole Caroniti, cambia l'impostazione dei vari elementi della retribuzione. Insiste?
CARONITI. Vi insisto.
PRESIDENTE. Onorevole Caroniti. Vi è una menzione di preclusione, che io, sulla base delle dichiarazioni dell'onorevole Relatore di maggioranza, devo ritenere consistente, considerando l'aumento dell'onere, che l'eventuale approvazione dell'emendamento porterebbe.
Ciò nonostante, per rispettare anche in questo caso la libertà di giudizio che la Camera deve avere in merito, posso anche porre in votazione l'articolo, non senza far notare all'onorevole Caroniti che il suo articolo aggiuntivo consta di due parti del tutto distinte, e tali da imporre una discussione piuttosto complessa; perché, ripeto, si porta in causa anche la questione di una diversa impostazione dei vari elementi della retribuzione complessiva. Devo insistere perché, ella, riflettendo su questo, convenga che
