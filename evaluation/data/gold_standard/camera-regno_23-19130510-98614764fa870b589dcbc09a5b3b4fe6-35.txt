Il capitale, l'argent des autres, trasuda sangue e purulenza da tutti i suoi pori. La frode, che s'annida nell'intimo del capitalismo, non potrebbe non affiorare, non ripercuotersi, in quello che è il centro del sistema, il presidio e lo strumento maggiore dello sfruttamento: lo Stato. Non potrebbe arrestarsi attorno a quello che è il Comitato centrale degli affari borghesi: il Parlamento e il Governo. Ed è assurdo concepire che chi non sente ripugnanza verso un sistema economico, nel quale i pochi vivono e arricchiscono del sudore, del dolore, dell'abiezione e della morte dei più, e nulla fa per correggerlo e per trasformarlo, senta poi ripugnanza per questi altri minori e consequenziali parassitismi, che sono, nell'essenza, la medesima cosa.
Ma noi questo discorso, che pur ha la sua logica, e il suo fondamento nella economia e nella storia, noi questo discorso non abbiamo fatto e non facciamo; e per un doppio motivo. Perchè riconosciamo che vi è grado e grado nella disonestà e, se è vero che la questione economica è anche questione morale e viceversa, non possiamo non sentire maggiore rispetto e non avere maggiore interesse ad un dominio borghese, che almeno rispetti le sue leggi, quelle ch'esso si è date, quelle che proclama ogni giorno, siano pure moralmente inferiori a quelle di uno Stato futuro, fondato su una più sincera ed integrale giustizia.
Noi pensiamo inoltre che un regime borghese, che sappia eliminare da sè i minori parassitismi, consenta una evoluzione economica più rapida e si concilii con un progresso civile meno tormentato da reazioni e da convulsioni.
Cotesto discorso, che noi a parole non facciamo, o lo facciamo in ipotesi e a fine dialettico, voi potete farlo, non colle parole, ma coll'eloquenza dei fatti.
Ed è fra le righe del nostro ordine del giorno un dilemma, al quale la risposta la dovete dar voi.
Intende la Camera italiana mantenere intatto, non screditare col sarcasmo e colla parodia, questo suo strumento di autoepurazione, che sono le inchieste parlamentari? O intende rovinare anche questo?
Noi siamo non certo indifferenti alla risposta, ma la possiamo attendere con serenità. Perchè, se dovesse essere quella che sinceramente cerchiamo di deprecare, questo solo sarebbe l'effetto: che gli eredi del vostro sistema dovrebbero affrettare la loro preparazione, disporsi a subentrarvi più presto, per assolvere il loro mandato di redenzione sociale.
Quel suffragio universale (non lo è ancora del tutto, ma dovrà presto divenirlo), che noi volevamo conquistare, che voi non ci deste il tempo di conquistare colle sole forze proletarie, che dunque ci avete un po' regalato in corrispettivo della Libia (questa, sì, è la vera fatalità storica, onorevole Giolitti!); quel suffragio universale dovrà appunto adoperarsi dalle classi lavoratrici, fuori del Parlamento, contro quel che fu il Parlamento, per la loro opera di civiltà, di una civiltà onesta; per la conquista e il rinnovamento dello Stato.
Le conseguenze del vostro voto di oggi non hanno soltanto una portata politica per i Comizi elettorali vicini; hanno inoltre una portata storica molto più ampia; e voi, onorevoli signori, ci dovete un pochino pensare! (Vive approvazioni all'estrema sinistra - Commenti).
PRESIDENTE. Ha facoltà di parlare l'onorevole Gesualdo Libertini.
LIBERTINI GESUALDO. Onorevoli colleghi, dopo un così lungo dibattito, avrei molto volentieri rinunziato alla parola, se un preciso dovere non mi imponesse anzitutto di difendere brevemente l'opera della Commissione, della quale ho avuto l'onore di far parte, opera onesta, coraggiosa e nello stesso tempo penosa. Ma anche un altro motivo mi ha spinto a prendere la parola: quello di lumeggiare alcuni punti della relazione che gli egregi colleghi onorevoli Daneo e Nava hanno solo brevemente indicato e il procuratore generale onorario della Commissione onorevole Chiesa, nella sua poderosa requisitoria ha quasi sorvolato. E ciò intendo fare non per vano sentimento di orgoglio, ma perchè mi preme dimostrare che la Commissione, è stata equanime in tutti i suoi giudizi, che non si possono dunque considerare giusti per alcuni ed errati oppure poco ponderati per altri. E ciò tanto più mi preme perchè ho letto nei vari ordini del giorno presentati un diverso apprezzamento sulle persone che la Commissione ha dovuto indicare, purtroppo, come passibili di biasimo.
La relazione è stata molto aspramente giudicata, specialmente perchè (me lo permetta la Camera di dirlo con la mia solita franchezza) non tutti hanno inteso il dovere di leggerla per intero. Alla Commissione sono state dirette parecchie accuse di manchevolezze, di deficienze di istruttoria, di errori di metodo e di procedura,
