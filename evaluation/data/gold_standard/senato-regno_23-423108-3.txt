sere quello del lustro dato alla patria, gli valse la scelta del Re a sedere in questo Consesso, nel 15 novembre 1871. Poco tardó a mostrarvi valore ed autorità. Fu degli oratori più ascoltati ed efficaci nelle discussioni pur in materie politiche e di alta amministrazione e di pubblico diritto. Pronunciò nel 1876 il suo primo notevole discorso, che fu sul nuovo Codice penale, in ispecie sulla pena di morte. La sua parola, sempre assennata, successivamente portò con pensiero profondo ai più gravi Argomenti; de' quali è principalmente da menzionare quello delle incompatibilità parlamentari; quello famoso dell'abolizione del macinato; quello caloroso della riforma elettorale politica e dello scrutinio di lista. Parlò innumerevoli volte utilmente ad opportunità; tratto a vari propositi della istruzione; e del bilancio dell'istruzione fu relatore valentissimo per due esercizi. Lungo molte Sessioni, in più Legislature, dal 1886 al 1904, il Senato lo ebbe Vice-Presidente sommamente gradito e considerato, come sino alla fatal ora di questo pianto ha in lui onorato il suo decano.
Di quella voce, che qui risuonò, come nell'Istituto dalla cattedra, a chi l'intese l'eco si riprodurrà nell'udito, rammentando l'attenzione prestatavi; ma della vista amata di Stanislao Cannizzaro saremo privi per sempre. Non però egli è tutto estinto, vivendone la fama e la gloria. Immaginiamo il suo genio nelle superne sfere alla contemplazione di atomi chi sa mai quali e quanto differenti da quelli di quaggiù; e mandiamo a lui l'ultimo addio. (Vivissime approvazioni Applausi).
Domani la sua spoglia sarà onorata di esequie.
Una Commissione di senatori, designati dalla, sorte, si unirà alla Presidenza in tale funzione. Ha facoltà di parlare l'onor. Paternò.
PATERNO. Signori Senatori. Concittadino del prof. Cannizzaro e cultore di chimica, non posso, esimermi dal dire una parola di doloroso rimpianto per la grave sventura che ha colpito la scienza italiana.
La commozione che mi vince ed il tempo, non mi consentono che io lumeggi in questa Assemblea la grande figura di Stanislao Cannizzaro. L'affetto che mi legó a lui per un numero di anni che risale e si disperde nella mia infanzia (perché lo rammento fin dal 1852, quando veniva a Novi Ligure per tenere a battesimo mio fratello), la consuetudine giornaliera della vita, la comunità degli studi mi metterebbero in grado, se avessi la calma necessaria, di poter rivelare tutta l'anima sua, tutta la sua intelligenza. Ma non posso farlo, né debbo farlo. Dirò. soltanto che come patriota egli era il solo superstite del Parlamento siciliano del 1848, di quell'ultimo Parlamento siciliano che se da una parte rappresenta la più antica tradizione parlamentare nella storia del mondo, fu nella storia d'Italia il primo Parlamento che abbia proclamato altamente l'unità Nazionale.
«Che benedica Iddio ed ispiri i voti del Parlamento indirizzati a questo santo fine; ch'Egli risguardi benigno la terra di Sicilia, e la congiunga ai grandi destini della Nazione italiana, libera, indipendente ed unita.
Con questi auguri e con questi propositi fu inaugurato da Ruggero Settimo il 25 marzo 1848, il nostro Parlamento.
Dello scienziato non mi è possibile neanche accennare l'opera. Dirò soltanto che, quando si festeggiò nel 1896 il settantesimo anniversario della sua nascita, la Società chimica di Londra, rivolgeva a lui un indirizzo nel quale erano scritte queste parole:
« Tra i fondatori della scienza chimica, il Vostro nome passerà negli annali della scienza nostra in cosi alto grado di onore e stima, da essere congiunto a quello dei Vostri grandi compatrioti: Galilei, Torricelli, Volta e Galvani ». (Benissimo).
Nè meno calorosi erano gli altri indirizzi venuti da ogni parte del mondo. Ma Egli nel discorso di ringraziamento, cominciava con queste parole: Non temete che il coro degli elogi che avete udito negli indirizzi letti e che si ripete nelle lettere e nei molti telegrammi giunti oggi al Comitato, mi faccia montare i fumi al cervello. (Bene).
Il valore dello scienziato era indicato da tutti gli indirizzi che sono sintetizzati in quello della Società chimica di Londra: il carattere dell'uomo è affermato nella sua risposta! (Bene, bravo, approvazioni vivissime). 
CIAMICIAN. Domando la parola.
PRESIDENTE. Ha facoltà di parlare.
CIAMICIAN. Onorevoli colleghi. Non avrei mai pensato che avrei dovuto prendere la parola per la prima volta in quest'Aula in una