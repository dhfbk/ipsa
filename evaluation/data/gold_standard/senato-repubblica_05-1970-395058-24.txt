l'estero? Innanzitutto il testo che abbiamo davanti stabilisce che nei fondi di investimento italiani ci sarà una quota di titoli esteri ed il relatore ci ha detto anche che questa quota nei nostri fondi è necessaria se vogliamo elevarci un po' al di sopra di quel 4 e mezzo per cento che è il rendimento medio dell'ultimo periodo dell'azionariato in Italia. E quando qualcuno di noi ha chiesto di fissare un limite, di non più del 10 per cento di titoli esteri nei portafogli dei fondi di investimento italiani, si è detto di no perchè bisogna lasciarlo alla discrezione del Ministro. E ieri il collega Segnana ha detto che a suo giudizio come minimo bisogna pensare a un 25 per cento dei titoli stranieri nei fondi italiani. È questo il modo per impedire la fuga di capitali all'estero o non è piuttosto un modo di legalizzarla per aumentare la esportazione effettiva dei capitali? Perchè se i fondi dovranno acquistare titoli stranieri è chiaro che esporteranno valuta italiana per l'acquisto di questi titoli stranieri. Ma la ragione vera per cui è molto probabile che questo meccanismo che si sta per mettere in moto non riuscirà, a meno di grossi sconquassi che potranno verificarsi, e ne parlerò più in là, sta proprio nel fatto che il reddito azionario medio in Italia è del 4,5 per cento mentre quello americano è vicino all'8 per cento e quelli degli altri Paesi della Comunità sono nettamente superiori al nostro. Ma veramente si può pensare che la imprenditorialità italiana non renda quanto rende la imprenditorialità in Francia o in Germania, in Inghilterra o anche in America? Ma credete veramente che questo sia il punto decisivo della situazione? Io so che ci sono differenze, dislivelli tecnologici enormi fra la nostra economia e quella americana, ma ci sono anche in Italia altre condizioni che in America non esistono: pensate al basso costo della manodopera; anche dopo l'autunno caldo siamo a dislivelli notevoli rispetto al costo della manodopera americana, o tedesca o inglese. Il fatto è, onorevoli colleghi, che quel 4 e mezzo per cento è un dato falso perchè sono falsi i bilanci delle nostre società per azioni. E se vogliamo l'esempio più clamoroso basta guardare a Felice Riva, che non è il solo a falsificare i bilanci della sua società; è caso mai l'esempio più clamoroso e fose limite, ma in realtà l'imboscare gli utili della società a proprio vantaggio personale per aumentare il proprio patrimonio personale è una delle pratiche correnti nella vita politico-economica, nella vita societaria del nostro Paese.
E qui si ritorna al problema del collegamento. Istituire i fondi senza aver predisposto la riforma delle società per azioni, senza aver risolto tutto quel groviglio di problemi che si chiamano controllo da parte degli azionisti, controllo sulle società da parte degli istituti di vigilanza, il problema dei sindaci delle società, il divieto delle partecipazioni incrociate, la riforma della stessa borsa nella sua struttura: se non mettiamo mano a questi problemi, se pigliamo il problema per la coda, come stiamo facendo, affrontando la discussione sui fondi comuni di investimento, noi non risolveremo nessuna delle questioni per le quali voi dite di volere la legge sui fondi.
Secondo argomento è quello che i fondi servono ad aumentare la quota di capitale di rischio, un po' scarsa rispetto alle altre quote (indebitamento obbligazionario o di altro tipo). Qui si potrebbe citare tutta una lunga letteratura moderna che fa capo anche a Galbraith (ma non è solo il Galbraith che ha scritto di queste cose), in base alla quale oggi la tendenza dei grandi gruppi è tutto sommato quella di garantire un minimo di remunerazione del capitale, azionario od obbligazionario che sia, e di limitarsi a conservare l'indispensabile pacchetto di direzione della società; questa grossa differenza tra capitale di rischio e capitali obbligazionari finisce nei tempi moderni, nelle società industrialmente più avanzate, con il perdere una parte per lo meno del significato che essa aveva qualche decennio fa.
Ma io mi domando: siete sicuri voi che con i fondi di investimento noi andiamo ad aumentare la quota di capitale di rischio nelle società o non succederà invece che chi avrà in mano i fondi e potrà istituirli e manovrarli si muoverà nell'ambito ristretto dell'azionariato italiano (i diecimila miliardi dell'azionariato italiano attuale) e in quell'ambito, senza necessariamente allargarlo, condurrà
