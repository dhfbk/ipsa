Ripresa della discussione.
PRESIDENTE. Riprendiamo la discussione sui bilanci dei Ministeri del tesoro e del bilancio.
SACCO. Domando di parlare.
PRESIDENTE. Onorevole Sacco, durante
la discussione di un disegno di legge posso dare la parola solo agli iscritti a parlare.
SACCO. Ma io domando di parlare sull'ordine dei lavori.
PRESIDENTE. Ne ha facoltà.
SACCO. Signor Presidente, volevo ricorda re che quando si discusse il bilancio del Ministero dell'interno, con il consenso del signor Presidente e del Senato, avvertii, a nome della 1 Commissione permanente, che quando si sarebbe discusso il bilancio del Ministero del tesoro, la prima Commissione del Senato per gli affari della Presidenza del Consiglio e dell'interno, avrebbe chiesto di poter sedere, con il suo relatore, accanto ai relatori sul bilancio del tesoro, per la ragione che le spese per gli organi e gli istituti che sono nella sfera di competenza della Presidenza del Consiglio e qui avremmo il consenso di tutto il Senato sono presentate insieme con quelle del tesoro, ma la attività di quegli Istituti ed organi è di competenza della prima Commissione del Senato. In occasione della discussione del bilancio dell'interno, segnalai che alla relazione erano annesse note sul bilancio del tesoro, concernenti gli affari della Presidenza del Consiglio; allora posi il problema e ci riservammo di chiedere una risoluzione definitiva al signor Presidente del Senato. Ora, a me pare...
PRESIDENTE. Onorevole Sacco, lei ha fatto una proposta formale?
SACCO. L'ho fatta allora e, se ben ricordo, proprio col suo consenso, fu detto che se ne sarebbe riparlato ed eventualmente si sarebbe risolto il problema in questa sede.
PRESIDENTE. Onorevole Sacco, non mi pare che questo sia il momento adatto per sollevare codesta questione.
SACCO. Le sarei grato allora se avesse la bontà di dirmi quando sarà il momento.
PRESIDENTE. Lei è sempre in tempo a presentare una mozione in proposito.
SACCO. Non vedo l'oggetto di una mozione. Vedo però che sul banco del Governo non vi è alcuno che possa rispondere per ciò che riguarda gli affari della Presidenza del Consiglio. Questo avvenne già nel 1948 e nel 1949, in questa legislatura. Se lei permette, potrei ricordare come durante le discussioni che avvennero nel 1948 e nel 1949, il dialogo sulla maggior parte della materia non avvenne, gli interventi furono monologhi da parte dei senatori perchè al banco del Governo, ripeto, non sedeva chi rappresentasse la Presidenza del Consiglio.
PRESIDENTE. Onorevole Sacco, alla fine della seduta noi potremo prendere in considerazione questo problema, per cercare di trovare una adeguata soluzione, tanto più che occorre consultare in proposito il Presidente del Consiglio.
È iscritto a parlare il senatore Ricci Federico, il quale ha presentato anche i tre seguenti ordini del giorno:
« Il Senato riconosce la necessità d'essere con precisione informato della questione degli statali, e cioè di ogni elemento di giudizio e di ogni dettaglio, sì da sapere in modo completo quali sono le remunerazioni, i pesi e i vantaggi, nessuno escluso, di cui essi fruiscono; chiede di avere alcuni esempi pratici di liquidazione; e chiede di conoscere numero e retribuzione complessiva degli statali residenti in Roma ».
« Il Senato ritiene che i titoli azionari debbano restare nominativi ».
« Il Senato, con riferimento a questa ed a precedente discussione, considerata la necessità che il Parlamento possa sempre rendersi conto di ogni gestione ove lo Stato è interessato ovvero che abbia delegato ad altro ente, chiede che sia tenuto aggiornato l'elenco di detti enti e che ciascuno di essi faccia regolare consegna alla biblioteca del Senato e a quella della Camera di ogni relazione, bilancio ecc. conformemente alle disposizioni di legge ».
Ha facoltà di parlare il senatore Ricci Federico.
