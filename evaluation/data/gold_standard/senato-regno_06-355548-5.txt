perarono ogni sollecitudine a promuoverli e propagarli. Si osservava che l'artiere senza istruzione, poco dissimile dai materiali strumenti che adipera, rimane stazionario nel moto del progresso, e non potendo reggere alla concorrenza perisce coll'arte. La tecnologia essere il porto, a cui potevano riparare le antiche industrie. L'opera della rigenerazione delle arti essere nelle scienze applicate, quando queste entrassero nelle officine.
Nel congresso scientifico di Torino (1840) chi ora ha l'onore della parola, tenuto discorso sulla comune origine e parentela delle scienze e delle arti, espresse il voto che le scuole tecniche si ammettessero nelle Accademie scientifiche e letterarie. Il quale voto trovò un'eco favorevole in quei dotti e nobili comizi. E ben tosto si videro sorgere le scuole tecniche a Lucca, nella valle Tiberina toscana, e a Siena nell'Accademia Tegea e in altre città.
Nel 1842 si aprì a Milano l'istituto tecnologico; poco appresso (nel 1845) a Torino l'istituto tecnico, al quale dà lustro uno dei nostri chiarissimi colleghi.
Al congresso di Genova, nel 1846, il relatore della Commissione dell'industria e del commercio fece conoscere il bisogno di provvedere alla imperfezione di certe arti, fra le altre quelle della costruttura dei mobili, e della tintura delle stoffe, e la Camera di commercio ottenne dal Governo lo stabilimento delle scuole di fisico-chimica, e di meccanica applicata alle arti. (Vedi Repertorio d'agricoltura dei Ragazzoni, gennaio 1847; rapporto dell'industria e del commercio.)
Le esposizioni dei prodotti dell'industria, che in tempi successivi si fecero nelle due città, mostrarono quanto le due istituzioni giovassero al progresso delle arti e manifatture. In altre città, a Nizza, a Savona, a Ciamberì sono istituite altre scuole speciali o tecniche.
L'onorevole ministro della pubblica istruzione ci espose che gli alunni di tali scuole nelle provincie vanno crescendo, e sono per crescere ancora, quando non manchi loro il campo ai nuovi studi. Ora, mentre la tecnologia è divenuta in tutta la penisola lo studio prediletto di tutte le città industri, che ne raccolgono copiosi frutti a pro delle private e pubbliche ricchezze; ora che le nuove scuole sono desiderate e con amore accolte nelle provincie dove è consentito dai loro mezzi il coltivarle, e dopo che ne ebbero l'impulso dal Governo medesimo, vorremo noi a un tratto abbandonarle, e negare quell'aiuto, che pure è necessario a mantenerle e crescerle?
Ci si oppone che angustie dell'erario, se non costringono a negare il provvedimento, consigliano almeno a sospenderlo. Si riconosce adunque l'utilità della spesa, poichè si vorrebbe ammettere, se non si reputasse di troppo aggravio alle finanze.
Ma questo carico mi sembra non grave o si consideri in se stesso, o si riguardi in confronto dell'utile che è per derivarne. In un bilancio di cospicue somme, che tutti conoscono, è ben tenue frazione quella che si destina al sussidio delle scuole speciali. E la modicità del sacrifizio diviene ancora meno sensibile, se si confronti coi vantaggi che sono per provenirne alla floridezza delle industrie e delle classi industriali, che sono pure elementi di pubblica prosperità.
Parla ancora in favore loro un principio di equità e di giustizia distributiva, se si risguardi alla spesa che importano le scuole secondarie.
Le classi industri non invidiano a queste i molti mezzi che loro si prestano, ma solo domandano di parteciparli in qualche modo. Pertanto essendo notabili i vantaggi che dalle scuole speciali derivano, non sembra buon consiglio negare o sospendere il provvedimento. La spesa e perchè non grave e perchè riproduttiva non è quella che porti uno sbilancio. Le spese riproduttive o rendono quanto consumano, o producono al di là della consumazione; e quindi non è il migliore partito di differirle. Differire all'artigiano il pane; differire all'arte il progresso, ecco quello a che condurrebbe la sospensione. E ove si dovesse cominciare a fare un risparmio nel bilancio, mi sembra che non si dovrebbe partire dal pubblico ammaestramento, nè da quella parte che è destinata alle classi più numerose e produttive: sarebbe un risparmio male augurato, non consentaneo ai principii di economico progresso che professa il Parlamento.
Signori! Prima che io ponga fine alle mie parole importa, se la vostra cortese benevolenza lo consente, riguardare un istante, sotto un punto di vista generale, al grande obbietto, cui tendono le intenzioni della proposta legge, cioè all'industria intelligente, al suo sviluppo, al suo incremento, alla sua propagazione. L'industria infatti, rappresentando il lavoro materiale sotto tutte le sue forme nell'agricoltura, nelle manifatture, nel commercio comprende i più vitali interessi della civile società.
Sono poco più di 60 anni che l'industria si è rilevata, ed è giunta progressivamente allo stato di un'altra potenza, che, al dire di un celebre economista, pareggia la potenza delle armi. Essa è fautrice di libertà, di moralità, di benessere. Fatti solenni vengono a dimostrarlo.
In Francia il terzo stato, che, secondo l'espressione del famoso manifesto di Sieyes, non era niente nello stato politico, dopo emancipata l'industria dalla servitù feudale, divenne la gran maggioranza della nazione; e come le condizioni politiche ed economiche si avvantaggiassero, non è alcuno che lo ignori, e nol vegga.
In Alemagna l'industria ha conseguito ciò che non potè la politica. Ha riunito sotto gli auspizi della Prussia i diversi Sstati colla lega doganale (Zollverein). E quelle città salite a prospera condizione contendono la concorrenza all'importazione della manifattura inglese. Ogni di più si stringono i loro legami. E l'industria avrà operato in breve, se autorevoli presagi non falliscono, quello che tentò indarno il Congresso di Vienna: ricostituita l'unità germanica.
L'industria vendica nelle Russie le distruzioni della guerra. Ai consigli di lei consentiva l'autocrate Alessandro II, quando, cessate le battaglie di Crimea, pensò
