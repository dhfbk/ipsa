Presidenza del presidente SPADOLINI
PRESIDENTE. La seduta è aperta (ore 10). Si dia lettura del processo verbale.
VENTURI, segretario, da lettura del processo verbale della seduta del 24 ottobre.
Sul processo verbale
FABBRI. Domando di parlare sul processo verbale.
PRESIDENTE. Ne ha facoltà.
FABBRI. Onorevole Presidente, desidero farle rilevare che in occasione della votazione sulla legge di riforma costituzionale relativa al cosiddetto «semestre bianco ho partecipato, come tutti hanno potuto vedere, alle operazioni di voto, ma, ad un controllo effettuato, non risulta che io abbia votato, secondo la rappresentazione e la raffigurazione del tabulato.
Sono certo di aver premuto il tasto ed anche di aver visto accesa la luce; è quindi molto singolare che ciò non sia stato fatto constatare. Ci deve essere una qualche disfunzione del sistema e quindi ho voluto, non certo elevare una protesta, ma farlo constatare all'inizio della seduta perchè rimanga agli atti.
PRESIDENTE. Senatore Fabbri, prenderemo senz'altro atto della sua precisazione, che sarà inserita nel verbale della seduta odierna.
Se non vi sono altre osservazioni, il processo verbale è approvato.
Sulla morte di Mario Scelba
PRESIDENTE. (Si leva in piedi e con lui tutta l'Assemblea). Onorevoli colleghi, nella serata di ieri è scomparso Mario Scelba. Appena appresa la notizia, mi sono recato alla sua abitazione per portare ai familiari il pensiero solidale e commosso del Senato tutto e mio personale.
Palazzo Madama lo ha avuto tra i suoi componenti per tre legislature, dal 1968 al 1979; tre legislature nel corso delle quali egli mai fece mancare il suo lucido consiglio e la sua attenta analisi dei profondi cambiamenti intervenuti nella vita nazionale ed internazionale, legando il suo nome alla Presidenza della Giunta per gli affari europei dopo essere stato tra il 1969 ed il 1971 Presidente del Parlamento europeo.
Come allievo di Luigi Sturzo ed erede diretto della tradizione democratica dei cattolici italiani, Scelba visse intera la parabola del
