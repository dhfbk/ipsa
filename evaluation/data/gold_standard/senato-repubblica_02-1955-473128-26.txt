questo sì, a priori - ogni possibilità di intesa e di cammino in comune.
Si parla tanto oggi di dialogo tra l'estrema ed i cattolici. Intendiamoci ben chiaro: oggi non vi è nessun terreno propizio ad una intesa, anche parzialissima: non nell'ordine dei principi, non nell'ordine delle contingenze.
BUSONI. Non tutti la pensano così tra voi, a quanto pare.
DE LUCA CARLO. Può anche darsi; ma, caro Busoni, bisognerebbe dimostrare prima, che chi non la pensa come me ha ragione e che io ho torto, il che lei non riuscirà mai a dimostrare (Interruzioni dalla sinistra.)
I cattolici, o, per dir più precisamente i democratici cristiani, vi dànno la pratica dimostrazione, nell'interesse generale, di saper sollecitare e concludere intese, anche su punti basilari del loro programma, in linea di onesta transazione o di compromesso, che dir si voglia; purchè fermi e saldi restino quei piloni essenziali, che mi si conceda la parola sono esattamente il nostro modo di concepire la civiltà: libertà, ordine, democrazia. Onde, salvaguardata e tutelata la personale dignità degli uomini, si possa accrescerne il benessere, soddisfacendo alle esigenze di giustizia sociale che la vita moderna pone di continuo.
Questo è il programma del Governo; questo. programma noi abbiamo ascoltato dal Presidente del Consiglio, questo programma approviamo ed attueremo non contro di voi, ma anche senza di voi, convinti di potere camminare sulla via del progresso umano, allo stesso modo, come se voi ci foste o non ci foste. (Interruzioni del senatore Busoni - Commenti dal centro).
Quando voi socialisti, sull'esempio dei vostri compagni di oltre Alpe, accederete in buona fede, senza riserve, senza patti che vi leghino a partiti irriducibilmente a noi antagonisti, ai principi e al metodo democratico, il dialogo tra noi e voi potrà essere utilmente instaurato. Potrà essere instaurato con voi, e con tutti gli altri partiti sinceramente democratici, per procedere innanzi, più spediti e più sicuri, insieme, almeno per quei tratti di strada che adducono a mète comuni. Se no, no, anche per non tradire quanto sostenemmo nel periodo elettorale e che fu ragione, sicuramente non ultima, della elezione di molti di noi. E su questo argomento credo di aver detto tutto quello che potevo e sapevo dire.
Passo ad altro tema, la composizione del Governo. Quando una intesa sia leale ed onesta, la divisione delle mansioni ha una importanza relativa; anche e specialmente perchè, ove, in ipotesi, dovesse verificarsi qualche deviazione sostanziale dai patti, liberamente per quanto faticosamente concordati, sarebbe assai doloroso, ma relativamente facile, impedire l'attuazione dei deviamenti minacciati. Non dico altro, perchè mi pare che la conclusione sia trasparente. In altri termini la coalizione deve durare in piena buona fede tra quanti si sono coalizzati. Il giorno in cui, in ipotesi deprecata e vorrei ritenere impossibile, dovesse verificarsi qualche deviazione, vuol dire che la formula non opererebbe più, e allora si vedrebbe che cosa sarebbe necessario fare. D'altro canto è generoso ed anche politicamente opportuno da parte del più forte dare largo credito ai meno numerosi, che così sentiranno accresciuto il senso della responsabilità e l'impegno della collaborazione.
Vado a toccare un punto un po' dolente, In questa sede, io senatore, non posso sottacere un senso di disagio, e quasi di mortificazione, che si è diffuso immediatamente tra noi quando si è conosciuta la distribuzione degli incarichi ministeriali e sottoministerali tra i due rami del Parlamento. Su 21 ministri noi ne abbiamo avuti 3, su circa 40 sottosegretari noi ne abbiamo avuti 8, oltre l'Alto Commissario per l'igiene e la sanità; così nella composizione del Governo i senatori partecipano per un settimo quanto ai Ministri e per poco meno di un quarto quanto ai Sottosegretari. E chiaro come io non faccia nè possa fare qui una questione di diritto e neppure una questione aritmetica. I Ministri potevano essere anche tutti deputati o tutti senatori e alcuni neppure parlamentari; lo so benissimo: di regole cogenti non ce ne sono. Come pure sarebbe rischioso un criterio strettamente aritmetico, perchè competenze reali potrebbero essere tenute lontane dal Governo per la sola ragione di mancanza di posti disponibili, una volta distribuiti tutti quelli competenti ad un ramo del Parlamento. Ma ci sono ragioni di estetica, direi, oltre che di prestigio
