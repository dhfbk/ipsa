numero, non hanno altro che la forza del cervello con cui lavorano e possono bene essere considerati come operai dello Stato. Quando dunque il ministro del tesoro che rappresenta lo Stato, il padrone di questi operai, crede giusto migliorare la loro condizione, quando l'altro ramo del Parlamento lo ha riconosciuto anch'esso giusto, potrò io credere che quest'alta assemblea, in cui siede il flore del senno della nazione, non vorrà riconoscere che sia giusto. restituire a questi poveri impiegati la piccola indennità che fu loro tolta per sopperire ai loro urgenti bisogni? Concludo che non bisogna dimenticare che noi viviamo in mezzo a partiti che conoscono molto bene le vere necessità del popolo e degli impiegati, specialmente dei minimi. Non bisogna dimenticare che questi partiti vanno suggerendo che soltanto al loro avvento potranno queste essere soddisfatte. Non differiamo più adunque a concedere questo benefizio che noi riconosciamo giusto; verrebbe il giorno che noi vi saremmo costretti dalla necessità, ma in quel giorno questi impiegati non considererebbero un tale beneficio come concesso da noi, ma lo riterrebbero ottenuto dagli stessi nostri avversari.
Io credo che il Senato convinto della necessità e della assoluta giustizia di questo disegno di legge che importa un minimo aggravio all'erario ed è un grande sollievo a tanti poveri impiegati, non vorrà negare il suo voto a questo beneficio da tanto tempo reclamato e da tanto tempo promesso. (Approvazioni).
Presentazione di progetti di legge.
NASI, ministro della pubblica istruzione. Domando la parola.
PRESIDENTE. Ha facoltà di parlare.
NASI, ministro della pubblica istruzione. Ho l'onore di presentare al Senato i seguenti quattro progetti di legge già approvati dalla Camera dei deputati:
Sistemazione del personale straordinario nella carriera d'ordine e di quello addetto alla ragioneria del Ministero della pubblica istruzione;
Disposizioni intorno alla nomina e al licenziamento dei direttori didattici e dei maestri elementari;
Modificazione alla legge 30 dicembre 1894, n. 597, (testo unico) sul Monte pensioni dei maestri elementari;
Costruzione di un edificio ad uso della biblioteca nazionale centrale in Firenze;
PRESIDENTE. Do atto al signor ministro della pubblica istruzione della presentazione di questi quattro progetti di legge.
I primi tre saranno stampati e distribuiti agli uffici, ed il quarto sarà inviato all'esame della Commissione di finanze.
Ripresa della discussione.
PRESIDENTE. Riprenderemo ora la discussione del progetto di legge per la indennità di residenza agli impiegati di Roma.
Ha facoltà di parlare il senatore Frola.
FROLA, presidente dell'Ufficio centrale. Consenta il Senato che io dica brevissime parole relativamente a questo disegno di legge.
Anzitutto debbo dichiarare che io sono favorevole alle proposte fatte dal Governo, e quindi approvo la legge, e l'approvo per motivi che dirò estrinseci che si possono facilmente comprendere senza darne la dimostrazione.
Conoscitore delle condizioni di Roma per aver io appartenuto alle pubbliche amministrazioni, conoscitore delle condizioni in cui versano gl'impiegati minori, sono ben lieto di accordare loro un piccolo contributo per sopportare i disagi della vita. Son ben lieto che si presenti occasione perchè a questi impiegati che lavorano e che non si trovano in floride condizioni si dia loro dal Governo qualche aiuto.
Questo aiuto non lo discuto ma lo accetto e l'approvo.
Però, conoscitore anche delle condizioni degli impiegati che sono lontani da Roma, in luoghi dispendiosi e disagiati, io ho formulato un ordine del giorno specifico col quale, pur approvando la legge, invitava il Governo a studiare norme comuni per risolvere la questione della indennità di residenza, ordine del giorno che ho presentato all'Ufficio centrale che ho l'onore di presiedere.
Io credo che il Governo farà bene a studiare questa condizione di cose, e risolverla presentando provvedimenti; poichè se la condizione degli impiegati di Roma merita riguardo, merita uguale riguardo la condizione degli altri