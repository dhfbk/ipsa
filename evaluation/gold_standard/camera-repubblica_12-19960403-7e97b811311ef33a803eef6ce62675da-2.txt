questione, anche al fine di evitare di dover
procedere ad ulteriori rinvii. Fa infine
presente che spetterà comunque al nuovo
Governo e al nuovo Parlamento valutare
l'opportunità di confermare o meno il
provvedimento in esame.
La Commissione delibera quindi di
esprimere parere favorevole circa la sussistenza
dei requisiti di necessità e di urgenza
di cui all'articolo 77 della Costituzione.
Disegno di legge:
Conversione in legge del decreto-legge 20 marzo
1996, n. 144, recante disposizioni urgenti per accelerare
gli interventi nelle aree depresse e per gli accertamenti
da parte del CIPE (3943).
(Parere all'Assemblea).
(Esame e conclusione - Parere contrario).

La Commissione inizia l'esame del
provvedimento.

Domenico MASELLI, (gruppo progressisti-
federativo), relatore, ricorda che il
provvedimento non reitera un precedente
decreto-legge e, all'articolo 1, recepisce
una disposizione dell'Unione Europea,
mentre all'articolo 2 reca il differimento
di un termine previsto da una legge in vigore.
Pur ritenendo probabilmente insufficiente
che il predetto differimento sia limitato
al 30 aprile 1996, ritiene che il
provvedimento presenti carattere di urgenza
e propone pertanto alla Commissione
di esprimere un parere favorevole
sulla sussistenza dei requisiti costituzionali.

Paolo BECCHETTI (gruppo forza Italia)
chiede al Governo di chiarire la portata
dell'articolo 2.

Il Sottosegretario Alberto CARZANIGA
osserva come l'articolo 2 concerna il cosiddetto
sovraprezzo termico, ossia l'incremento
tariffario deliberato dal CIP nel
1986 per compensare l'ENEL del mancato
incremento di capitale. Si tratta di una vexata
quaestio che è tra l'altro all'attenzione
della magistratura e in ordine alla quale il
Governo è in attesa di un parere del Consiglio
di Stato. La limitata durata del differimento
in questione intende evidenziare
come il Governo non intenda sottrarsi dal
dovere di pronunciarsi in merito, anche se
chiede di disporre di un ulteriore margine
di tempo in attesa del parere del Consiglio
di Stato che ha prima ricordato.

Paolo BECCHETTI (gruppo forza Italia)
ricorda come il provvedimento del CIP
del 1986 abbia gravemente danneggiato i
consumatori e sarebbe stato quindi opportuno
che il Governo fosse andato nella direzione
opposta ponendo rimedio ai guasti
operati in passato.
Il Sottosegretario Alberto CARZANIGA
fa presente che, per quanto riguarda il futuro,
la materia è già stata oggetto di un
voto del Parlamento in sede di esame della
legge finanziaria e che il provvedimento in
questione riguarda esclusivamente il passato.

Paolo BECCHETTI (gruppo forza Italia)
nel precisare di essersi appunto riferito
alla necessità di regolare diversamente
la materia per il passato, preannuncia il
voto contrario del suo gruppo.

Il Sottosegretario Alberto CARZANIGA
fa presente che il parere del Consiglio di
Stato è stato richiesto su questioni giuridiche
piuttosto sottili che a suo giudizio
nulla hanno a che vedere con il carattere
debito o indebito degli incrementi tariffari
di cui si discute. Rileva inoltre che il carattere 
indebito dell'incremento tariffario
è sostenuto da un argomento estremamente
debole poiché si pretende di considerare
un aumento tariffario alla stregua
di un aumento di capitale.

Sergio MATTARELLA, presidente, nel
rilevare come non sia opportuno che la
Commissione si faccia condizionare da avvenimenti
esterni, sottolinea l'opportunità
che, in attesa del parere del Consiglio di
Stato, i gruppi contrari al provvedimento
si limitino ad astenersi dalla votazione.